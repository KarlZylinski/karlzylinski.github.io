#Daggmask (Swedish)
DATE:July 12, 2017

Från ytterdörrens utsida hörs ljudet av skor mot trappen av trä. Ett lätt slammer från ett välslitet dörrhandtag.

"Masken" hör jag min mor säga.

Min plats är kökssoffan, runt hörnet, där jag sitter och läser. Hon är inte inom synhåll, men hennes steg hörs.

"Jag har tappat masken."

Ska hon fiska? Det är betet som saknas. Men hon fiskar inte. Mata höns med mask?

"Mhrrrm" grymtar jag medan hon rundar hörnet och kommer inom synhåll.

"Ursäkta att jag stör."

Inte alls, men yttrar inte orden. Jag sneglar upp och sen tillbaka till läsplattan. Hon fortsätter fram till diskhon, dricker lite vatten.

"Var har jag lagt den?"

En hand går ner i fickan.

"Där var den! Jag är en idiot."

Ur fickan drar hennes hand fram en vit skyddsmask. Typisk engångsmodell, blå remmar, håller den stabilt på huvudet. Min blick hade halvt höjts igen, i ögonvrån observerat hennes fynd.

"Jaha, jag trodde du menade en daggmask" säger jag, för henne inte hörbart då hon samtidigt skämtsamt rabblar "tant, en idiot-tant!"

Därefter uppfattar ingen av oss riktigt vad den andra säger, vi talar omlott. Inget ord slutförs innan ett annat påbörjats. Som en sallad.

"Daggmask."

"Tant, tant, en idiot. Tant."

Hon går ut i hallen igen.

"Daggmask!"

"Idioooot!"

Ett sista försök, den här gången hinner hon inte säga något.

"DAGGMASK!"

En kort paus, sedan ett svar:

"Nä, inte daggmask."

Dörren sluts. Jag återgår till min bok.

_Ovan skildrar en nyss inträffad "konversation" med min mor_